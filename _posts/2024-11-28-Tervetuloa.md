Tervetuloa!

Olen aikaisemmin kirjoittanut stoalaisuudesta [yrityssivustoni](https://www.jannejaaskelainen.fi) puolelle. Aikaisemmat blogipostaukseni aiheesta:
* [Suuttuminen tekee sinustakin simpanssin](https://www.jannejaaskelainen.fi/suuttuminen-tekee-sinustakin-simpanssin/)
* [Stoalaisuuden alkupuraisu](https://www.jannejaaskelainen.fi/stoalaisuuden-alkupuraisu/)
* [Itsevastuu — kun kannat vastuun, et koskaan kanna häpeää](https://www.jannejaaskelainen.fi/itsevastuu-kun-kannat-vastuun-et-koskaan-kanna-hapeaa/)
* [Uhriutuminen ei ole sankaruutta](https://www.jannejaaskelainen.fi/uhriutuminen-ei-ole-sankaruutta/)
* [Elämä ei ole elokuvaa](https://www.jannejaaskelainen.fi/elama-ei-ole-elokuvaa/)
* [Mitä yrittäjä voi oppia lokinkakasta ja jäätyneistä villasukista?](https://www.jannejaaskelainen.fi/mita-yrittaja-voi-oppia-lokinkakasta-ja-jaatyneista-villasukista/)
* [Viisi vinkkiä joilla lievennät lamaantumista](https://www.jannejaaskelainen.fi/viisi-vinkkia-joilla-lievennat-lamaantumista/)

Koen, että nyt on tullut aika siirtää stoalaisuus omalle sivustolleen. Erityisen olennaista tämä on juuri nyt, kun maailma tuntuu olevan jonkinlaisessa kaaoksessa. Pitkät hyvät ja helpot vuodet ovat murentuneet masentavaksi arjeksi monen ihmisen kohdalla COVID-pandemian ja monen muun kriisin myötä. 

Nyt jos koskaan muidenkin kannattaisi tutustua stoalaisuuteen ja sen hyötyihin. Emme tiedä, mitä tulevaisuus tuo tullessaan. Erityisesti epävarmuuden aikoina on tärkeää, että ihmisillä on keinoja hallita omaa oloaan. Stoalaisuus on ainoa tuntemani filosofia, joka oikeasti auttaa tähän. 

## Mitä voit odottaa tältä sivustolta?

Tulen luultavasti kirjoittamaan alussa aika useastikin sivustolle sisältöä, mutta jossain kohtaa tahti hiljenee kun sanottavaa ei hirveästi ole. Ja hyvä niin - en nimittäin usko, että pystyn parhaimmillanikaan tavoittamaan niitä periaatteita ja ajatuksia, jota antiikin filosofit ovat jälkipolvia varten tuottaneet. Heidän ajatuksiensa jäljiltä olevaa kirjallisuutta on yllättävän vähän (tarkoittaa: voit lukea ne kaikki itse helposti), ja parempaan lopptulokseen pääset, kun luet alkuperäisiä tekstejä tai valittuja modernimpien mestareiden [näkemyksiä](https://stoalaisuus.fi/luettavaa.html).

Tavoitteenani ei ole tehdä tästä sivustosta ikuisuusprojektia, vaan tarjota toisaalta selkeät työkalut stoalaisuudesta kiinnostuneille lukijoille ja toisaalta tarjota myös kurkistuksen stoalaisuuden harjoittajan arkeen tämän blogin kautta, jotta näet miten stoalaisuus oikein soveltuu moderniin arkeen.

Stoalaisuus on auttanut minua itseäni niin paljon, että haluan ainakin yrittää antaa siitä jotain takaisin. Toivon, että tästä sivustosta on sinulle hyötyä. 